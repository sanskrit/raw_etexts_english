+++
title = "A Pāñcarātrika macranthrophic hymn to Viṣṇu(the hymn to thexa0Mahāpuruṣa)"
date = "2017-12-31"

+++
. (Śrīmadbhāgavata Purāṇa 12.11-1-26)

*śrī-śaunaka uvāca*

*athemam arthaṁ pṛcchāmo  
bhavantaṁ bahu-vittamam  
samasta-tantra-rāddhānte  
bhavān bhāgavata tattva-vit*

*tāntrikāḥ paricaryāyāṁ  
kevalasya śriyaḥ pateḥ  
aṅgopāṅgāyudhākalpaṁ  
kalpayanti yathā ca yaiḥ*

*tan no varṇaya bhadraṁ te  
kriyā-yogaṁ bubhutsatām  
yena kriyā-naipuṇena  
martyo yāyād amartyatām*

*sūta uvāca*

*namaskṛtya gurūn vakṣye  
vibhūtīr vaiṣṇavīr api  
yāḥ proktā veda-tantrābhyām  
ācāryaiḥ padmajādibhiḥ*

*māyādyair navabhis tattvaiḥ  
sa vikāra-mayo virāṭ  
nirmito dṛśyate yatra  
sa-citke bhuvana-trayam*

*etad vai pauruṣaṁ rūpaṁ  
bhūḥ pādau dyauḥ śiro nabhaḥ  
nābhiḥ sūryo’kṣiṇī nāse  
vāyuḥ karṇau diśaḥ prabhoḥ*

*prajāpatiḥ prajananam  
apāno mṛtyur īśituḥ  
tad-bāhavo loka-pālā  
manaś candro bhruvau yamaḥ*

*lajjottaro’dharo lobho  
dantā jyotsnā smayo bhramaḥ  
romāṇi bhūruhā bhūmno  
meghāḥ puruṣa-mūrdhajāḥ*

*yāvān ayaṁ vai puruṣo  
yāvatyā saṁsthayā mitaḥ  
tāvān asāv api mahā-  
puruṣo loka-saṁsthayā*

*kaustubha-vyapadeśena  
svātma-jyotir bibharty ajaḥ  
tat-prabhā vyāpinī sākṣāt  
śrīvatsam urasā vibhuḥ*

*sva-māyāṁ vana-mālākhyāṁ  
nānā-guṇa-mayīṁ dadhat  
vāsaś chando-mayaṁ pītaṁ  
brahma-sūtraṁ tri-vṛt svaram*

*bibharti sāṅkhyaṁ yogaṁ ca  
devo makara-kuṇḍale  
mauliṁ padaṁ pārameṣṭhyaṁ  
sarva-lokābhayaṅ-karam*

*avyākṛtam anantākhyam  
āsanaṁ yad-adhiṣṭhitaḥ  
dharma-jñānādibhir yuktaṁ  
sattvaṁ padmam ihocyate*

*ojaḥ-saho-bala-yutaṁ  
mukhya-tattvaṁ gadāṁ dadhat  
apāṁ tattvaṁ dara-varaṁ  
tejas-tattvaṁ sudarśanam*

*nabho-nibhaṁ nabhas-tattvam  
asiṁ carma tamo-mayam  
kāla-rūpaṁ dhanuḥ śārṅgaṁ  
tathā karma-mayeṣudhim*

*indriyāṇi śarān āhur  
ākūtīr asya syandanam  
tan-mātrāṇy asyābhivyaktiṁ  
mudrayārtha-kriyātmatām*

*maṇḍalaṁ deva-yajanaṁ  
dīkṣā saṁskāra ātmanaḥ  
paricaryā bhagavata  
ātmano durita-kṣayaḥ*

*bhagavān bhaga-śabdārthaṁ  
līlā-kamalam udvahan  
dharmaṁ yaśaś ca bhagavāṁś  
cāmara-vyajane’bhajat*

*vāsudevaḥ saṅkarṣaṇaḥ  
pradyumnaḥ puruṣaḥ svayam  
aniruddha iti brahman  
mūrti-vyūho’bhidhīyate*

*sa viśvas taijasaḥ prājñas  
turīya iti vṛttibhiḥ  
arthendriyāśaya-jñānair  
bhagavān paribhāvyate*

*aṅgopāṅgāyudhākalpair  
bhagavāṁs tac catuṣṭayam  
bibharti sma catur-mūrtir  
bhagavān harir īśvaraḥ*

*dvija-ṛṣabha sa eṣa brahma-yoniḥ svayaṁ-dṛk  
sva-mahima-paripūrṇo māyayā ca svayaitat  
sṛjati harati pātīty ākhyayānāvṛtākṣo  
vivṛta iva niruktas tat-parair ātma-labhyaḥ*

The Phalaśruti comes in the next śloka

*ya idaṁ kalya utthāya  
mahā-puruṣa-lakṣaṇam  
tac-cittaḥ prayato japtvā  
brahma veda guhāśayam*

